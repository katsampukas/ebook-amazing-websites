---
title: "Επίλογος"
author: Katsampu
date: 2019-05-07
category: Jekyll
layout: post
cover: assets/images/image13-0.avif
---

Είτε κάποιος σήμερα είναι ένας ελεύθερος επαγγελματίας, είτε είναι ιδιοκτήτης ενός καταστήματος ή μιας μικρής επιχείρησης, ένα σπουδαίο website είναι απαραίτητο για την επιτυχία.

Το ίδιο ισχύει ακόμη και για ερασιτέχνες που ασχολούνται για παράδειγμα με ένα χόμπι, έναν τοπικό σύλλογο, μια οργάνωση.

Ένα σπουδαίο website μπορεί να κάνει άριστα δύο πράγματα:

1. να **προσελκύσει** επισκέπτες από το αχανές και παγκόσμιο διαδίκτυο.
2. να **μετατρέψει** τους επισκέπτες αυτούς σε πελάτες σας.

Η δημιουργία σπουδαίων website είναι ένα **ταξίδι**!

Θα ξεκινήσετε αυτό το ταξίδι μελετώντας τους ανταγωνιστές αλλά κυρίως, τα κίνητρα πίσω από τις αναζητήσεις χρηστών των μηχανών αναζήτησης όπως του Google Search.

Σε συνδυασμό με τους business στόχους, ανάλογα δηλαδή με το τι θα θέλατε να κάνουν οι επισκέπτες που θα έρθουν στο site σας, θα οδηγήσει στο να επιλέξετε τις μάχες που θα δώσετε.

Ταυτόχρονα, θα έχετε μια καλή ιδέα για το τι σημαίνει για σας επιτυχία και μέχρι που μπορείτε να φτάσετε.

Όλα αυτά, χωρίς να έχετε δει ακόμη τίποτα σχετικό με το ίδιο το site που πρόκειται να δημιουργήσετε!

Έπειτα, θα μπορείτε να κάνετε πολύ ξεκάθαρους τους business στόχους, αλλά και το κοινό που θα απευθυνθείτε.

Αυτό θα καθορίσει τον τρόπο που θα επιλέξετε για να επικοινωνήσετε, αλλά κυρίως θα καθορίσει και θα βελτιστοποιήσει την ίδια τη φύση της επιχειρηματικής σας προσπάθειας.

Θα μπορείτε να βρείτε και να αναλύσετε τι απαντήσεις θα ήθελαν οι επισκέπτες σας να πάρουν που δεν θα φανταζόσασταν καν στο φυσικό κόσμο.

Θα μπορέσετε επίσης να σκεφτείτε, να προτείνετε και να δοκιμάσετε λύσεις σε αυτά τα προβλήματα που στο φυσικό σας κατάστημα θα σας έπαιρναν μήνες, αν όχι χρόνια.

Οι χρήστες του internet είναι σχεδόν απεριόριστοι.

Και τα πράγματα στο διαδίκτυο συμβαίνουν με απίστευτη ταχύτητα.

Ξεκινώντας τη δημιουργία ενός σπουδαίου website, θα έχετε την ευκαιρία να διαλέξετε ένα ταιριαστό domain, που μπορεί κάποιος να το ανακαλέσει εύκολα από τη μνήμη του και να το πληκτρολογήσει ακόμη πιο εύκολα. Αν αυτό σχετίζεται με κάποια ιστορία τόσο το καλύτερο: κάνατε ένα σπουδαίο βήμα για την επιτυχία!

Αφήστε τη φαντασία σας ελεύθερη και γίνετε δημιουργικοί.

Η επιλογή domain είναι ένα από τα αγαπημένα μου βήματα στο ταξίδι για ένα σπουδαίο website.

Θα χρειαστεί να συγκεντρώσετε και να δομήσετε όσο περισσότερη πληροφορία μπορεί να φανεί χρήσιμη στους επισκέπτες - υποψήφιους πελάτες σας.

Το στάδιο αυτό θα είναι χρονοβόρο, ενδεχομένως να πάρει και χρόνια, και καθώς οι πληροφορίες και τα πράγματα εξελίσσονται και αυτά, θα έχετε μια πρώτης τάξεως ευκαιρία να γνωρίσετε κάθε μικρή γωνιά του κόσμου της επιχείρησής σας.

Θα μάθετε να μιλάτε στο κοινό σας με έναν τρόπο που θα σας καταλαβαίνει.

Θα μάθετε πως μπορείτε να πείσετε δίνοντας τους απαντήσεις σε αυτά που τους απασχολούν.

Θα δείτε πως πρέπει να είστε σύντομοι και εύστοχοι προκειμένου οι επισκέπτες σας να μην βαριούνται.

Θα παραθέτετε τις σημαντικές πληροφορίες στην αρχή, όπως και την πρότασή σας, και τις λεπτομέρειες στη συνέχεια.

Ενδεχομένως θα μάθετε να βρίσκετε, να βγάζετε και να επεξεργάζεστε ωραίες εικόνες και βίντεο.

Το αποτέλεσμα θα είναι μια ευχάριστη εμπειρία χρήστη.

Η οποία θα έρθει μέσα από καίριο περιεχόμενο με πολυμέσα, από μια σωστή και καθαρή -εύλογη- πλοήγηση και από ένα γρήγορο στην απόκριση website.

Ο χρόνος των επισκεπτών σας είναι πολύτιμος.

Θα μάθετε ότι όσο περισσότερο σέβεστε και εκτιμάτε τον χρόνο που σας δίνουν οι διαδικτυακοί επισκέπτες, τόσο περισσότερο αυτοί θα το εκτιμούν και θα επανέρχονται.

Οι μεγαλύτερες ιντερνετικές εταιρείες του κόσμου σήμερα, οι γίγαντες του διαδικτύου, στοχεύουν σε καλύτερες εμπειρίες χρηστών προκειμένου να γίνουν περισσότερο επιτυχημένες.

Το ίδιο θα κάνετε κι εσείς.

Θα δοκιμάσετε και θα προσφέρετε πληροφορίες και πράγματα που οι γίγαντες του διαδικτύου δεν μπορούν.

Όπως είναι για παράδειγμα η γνώση τοπικών, μικρής κλίμακας πληροφοριών γύρω από ένα μέρος ή ένα αντικείμενο.

Επίσης, θα δοκιμάσετε και θα προσφέρετε προσωποιημένες εμπειρίες που επίσης οι γίγαντες του διαδικτύου δεν μπορούν να δώσουν: η απευθείας επαφή και η επικοινωνία με έναν επισκέπτη - πελάτη σε μια μικρή επιχείρηση θα είναι κάτι που ποτέ, κανένας γίγαντας του διαδικτύου δεν θα καταφέρει να πετύχει σε μεγάλο βαθμό.

Υπάρχει όμως και κάτι ακόμη, το ίδιο ή περισσότερο σημαντικό.

Σε έναν κόσμο που κινείται με ιλιγγιώδη ταχύτητα, το να μπορείς να αλλάξεις γρήγορα είναι αυτό που μπορεί να κάνει τη διαφορά.

Οι γίγαντες του διαδικτύου, εταιρείες με εκατοντάδες και χιλιάδες προσωπικό, όσο κι αν προσπαθούν, ποτέ δεν θα καταφέρουν να είναι τόσο γρήγοροι και ευέλικτοι όσο μια μικρή επιχείρηση.

Όσο καλά συστήματα πλεύσης κι αν έχει ένα υπερπολυτελές τεράστιο κρουαζιερόπλοιο, μια βαρκούλα με κουπιά ή με μικρή μηχανή θα είναι απείρως πιο ευέλικτη.

Είναι οι νόμοι της φυσικής.

Τέλος, μέσα από την προσπάθεια απόκτησης αναφορών σε άλλα sites (backlinks) θα γνωρίσετε την επιστήμη του marketing και το πως μπορεί κάποιος να χτίσει ένα brand.

Το marketing είναι μια ολόκληρη επιστήμη που φέρνει αξία και πωλήσεις.

Τέλος, θα μπορείτε οι ίδιοι να εγγραφείτε και να διαχειριστείτε την παρουσία σε εξωτερικές πλατφόρμες και να αξιολογήσετε την ποιότητα και ποσότητα της κίνησης και των πωλήσεων που σας παρέχουν, σε σχέση με το κόστος.

Με βάση όλες αυτές τις γνώσεις και τα εργαλεία που θα έχετε καθημερινά για να παρακολουθείτε την κίνηση στο site σας, θα ξέρετε κάθε στιγμή ποιες είναι οι τάσεις, πόσο καλά απαντάτε στα ερωτήματα των επισκεπτών και τελικά πόσο καλά προχωράει η επιχείρησή σας.

Τελικά, το σπουδαίο website που θα έχετε δημιουργήσει θα σας οδηγήσει στο να έχετε οι ίδιοι μετατραπεί σε καλύτερους -και πιο σοφούς- επαγγελματίες.

Και το κόστος που θα έχετε πληρώσει για την δημιουργία και την ενδυνάμωσή του σπουδαίου website σας θα είναι αμελητέο, μπροστά στην αξία που θα έχει πάρει η επιχείρησή σας κι εσείς οι ίδιοι.

Το ταξίδι για ένα σπουδαίο website θα σας οδηγήσει στο να νικήσετε τελικά τους γίγαντες του διαδικτύου.

**Καλό ταξίδι, Amicos**!

<hr>

Cover image source: [Unsplash.com](https://images.unsplash.com/photo-1620764840976-a6752f359c46?ixlib=rb-1.2.1&ixid=MnwxMjA3fDB8MHxwaG90by1wYWdlfHx8fGVufDB8fHx8&auto=format&fit=crop&w=1047&q=80){:target="_blank"}
